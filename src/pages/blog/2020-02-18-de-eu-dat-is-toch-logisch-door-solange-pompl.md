---
templateKey: blog-post
author: Francien van Bohemen
title: 'De EU, dat is toch logisch? door Solange Pompl'
date: 2016-09-26T20:49:00.000Z
description: >-
  Op 7 april, de dag na het Oekraïne referendum, was ik bij de fietsenmaker. Ik
  had een tas bij me met de Europese vlag erop. Bij het zien van de tas merkte
  Meneer de Fietsenmaker op dat ik de dag daarvoor waarschijnlijk vóór het
  associatieverdrag met Oekraïne had gestemd. Verbaasd bevestigde ik zijn
  aanname, waarna hij knikte en zich omdraaide. Stiekem bekeek ik hem. “Zou hij
  ‘tegen’ hebben gestemd?”, vroeg ik mij af?
featuredimage_alt: .
tags:
  - Europees project
  - referendum
  - Europese Unie
---
<!--StartFragment-->

Op 7 april, de dag na het Oekraïne referendum, was ik bij de fietsenmaker. Ik had een tas bij me met de Europese vlag erop. Bij het zien van de tas merkte Meneer de Fietsenmaker op dat ik de dag daarvoor waarschijnlijk vóór het associatieverdrag met Oekraïne had gestemd. Verbaasd bevestigde ik zijn aanname, waarna hij knikte en zich omdraaide. Stiekem bekeek ik hem. “Zou hij ‘tegen’ hebben gestemd?”, vroeg ik mij af?

Vier jaar geleden begon ik met de opleiding European Studies. En ik zal eerlijk tegen u zijn: toen ik me inschreef voor de studie heb ik er geen moment bij stilgestaan of ik “pro” of “anti” was. De Europese Unie was er gewoon, klaar. Om oorlog te voorkomen, om culturen te verbinden, om te zorgen dat de interne grenzen open zouden blijven, om een studie in het buitenland mogelijk te maken, noem maar op. Ik hoopte bij deze brede, internationale studie veel te leren over maatschappelijke vraagstukken. Of ik ook ooit zelf het politieke speelveld zou betreden, wist ik niet.

In principe was de studie vooral theoretisch. We leerden over de geschiedenis van de EU, over de Europese instellingen, de wet-en regelgeving, etc. Discussies over euroscepsis kwamen daarbij nauwelijks aan bod. Zelf was ik zowel binnen als buiten mijn opleiding omringd door gelijkgestemden: mensen die zogezegd ‘pro-Europa’ waren. In mei 2014, toen ik in het tweede jaar van mijn studie zat, waren er Europese verkiezingen. Het viel mij op dat de buitenwereld daar vrij onenthousiast op reageerde. Als ik mensen in mijn omgeving informeerde over de verkiezingen merkte ik dat ze vaak niet goed wisten wat en waarvoor ze moesten gaan stemmen. Ik legde dan uit hoe ze zich beter konden inlezen en deed hard mijn best om hen aan te moedigen gebruik te maken van hun stemrecht. Ik zei er dan altijd bij dat het me niet uitmaakte wat ze zouden stemmen; ik hoopte dat ze er in ieder geval iets van op zouden steken. Ik had namelijk allang door dat de EU voor de meesten geen sexy onderwerp was.

Behalve onwetendheid stuitte ik op een andere, niet te negeren emotie: negativisme. Deze emotie was ik binnen mijn Bubbel nog niet veel tegengekomen. Hoewel ik had gevoeld dat de bankencrisis bij velen vragen opriep over het monetaire beleid van de Unie, ervaarde ik dat de meeste mensen om mij heen geen Nexit wensten. Deze discussie is echter sinds de verkiezingen in 2014 sterk aangewakkerd. De aanslag op Charlie Hebdo en de daaropvolgende discussie over de islam was daarbij een belangrijke aanleiding. En naarmate de dwarsliggers (denk: terrorisme, Griekenland, UK referendum) toenamen, leken er steeds meer (negatieve) meningen te bestaan over de EU. In de media komt de EU ook niet al te positief uit de verf en Den Haag doet – afgezien van een enkele partij – nu ook niet echt haar best om het imago van de EU als ongewilde stiefzuster op te poetsen.

Er zijn tegenwoordig problemen te over, en oplossingen dienen zich maar langzaam aan. Uitdagingen uit alle hoeken van de wereld dringen zich aan ons op. En dan de vluchtelingen. Ik en velen met mij zien dit proces met lede ogen aan. Wat blijft, is vooral een gevoel van onmacht. Wat ook niet echt helpt, is dat het soms lastig is op waarheid gebaseerd nieuws te vinden en daar een rode lijn uit te halen. Dit geldt zeker ook in het geval van de EU, waar zoveel gebeurd dat het haast onmogelijk is alles te coveren. Dus zijn we genoodzaakt ons vertrouwen te schenken aan politici; voor sommigen een verontrustende gedachte. Knappe koppen buigen zich nu dag en nacht over allerlei complexe vraagstukken, maar met velen nationale verkiezingen en gerommel aan de buitengrenzen in het vooruitzicht blijft de koers van de EU voorlopig onvoorspelbaar.

Ook in Nederland zijn er binnen niet al te lange tijd verkiezingen. De PVV blijft groeien in de peilingen en in Brussel zal er hard aan het eigen imago gewerkt moeten worden. Ik heb grote bewondering voor het Europese project; voor mij is het nog altijd dé oplossing voor veel uitdagingen die we als klein land tegenkomen. Onder meer door dit artikel hoop ik bij te dragen aan een iets positiever imago van de Europese Unie. En nee, de EU is verre van perfect, maar ze is belángrijk. Echter is dit animeren van het Europese volk niet alleen mijn taak, of die van D66 en de Brusselse politici. Het is de taak van ons allemaal; van de Nederlandse politiek tot Henk en Ingrid. Wat de discussies betreft, ben ik zelf trouwens ondertussen bekomen van de schrik. Ik praat regelmatig met Eurocritici, binnen en buiten mijn Bubbel. Als ik hen ten minste al een tipje van de positieve sluier kan laten zien, ben ik een tevreden mens.
